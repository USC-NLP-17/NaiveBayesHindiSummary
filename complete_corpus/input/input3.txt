ऐलिगजैंड्रिया के प्रकांड विद्वान देयॉन की बेटी हाइपेशा गणित, दर्शन सहित कई विषयों की ज्ञाता थी। वह अपने पिता की विरासत को और आगे ले जा रही थी। विषयों की नए तरीके से व्याख्या करने वाली हाइपेशा जल्द ही एथेंस वालों की आंख की किरकिरी बन गई। उससे नफरत करने वालों ने उसके बारे में तमाम तरह के भ्रम फैला दिए और एक दिन मौका लगने पर हाइपेशा को 
घेर कर मार डाला। उसके कपड़े फाड़ कर शरीर की खाल खींच ली और चौराहे पर जला दिया। हाइपेशा की जिस वीभत्स ढंग से हत्या की गई उससे हत्यारों की उसके प्रति बेहिसाब नफरत का पता चलता है। एक औरत, जिसके पास तर्क और ज्ञान का अस्त्र था, आखिर सबको इतना क्यों खटकने लगी कि उसकी हत्या करके ही लोगों को चैन मिला? हाइपेशा की गलती बस इतनी थी 
कि वह स्त्री होकर भी परंपरा से हटकर शास्त्रों की विवेचना कर रही थी।

ऐसी ही एक घटना का जिक्र उपनिषदों में भी आता है। ऋषि याज्ञवल्क्य जब विदुषी गार्गी से संवाद में पराजित होने लगते हैं तब क्रोध में कहते हैं कि गार्गी इतने प्रश्न मत करो कि तुम्हारा मस्तिष्क फट जाए। ये घटनाएं बहुत पुरानी हैं लेकिन समय बदलने के साथ आज भी हालात बहुत बेहतर नहीं हुए हैं। अगर कोई लड़की ऐसी बात करती है जो समाज की सामूहिक चेतना को सही न 
लगे, तो उसे इसकी कीमत चुकानी पड़ती है।
हाल में ऐसा ही हुआ दिल्ली में पढ़ने वाली लड़की गुरमेहर के साथ। जब उसने कुछ लोगों से डरने से इनकार कर दिया तो उसके पुराने विडियो निकालकर, जिसमें वह युद्ध के खिलाफ कुछ पोस्टर लिए हुए थी, उसे ट्रोल किया गया। वह इतना डर गई कि शहर छोड़ कर ही चली गई। हालांकि यह खुद में एक बहुत बड़ी बात थी कि युद्ध में अपने पिता को खो चुकी एक लड़की शांति की 
बात करे। युद्ध की विभीषिका और उसकी त्रासदी स्त्री को ही सबसे ज्यादा झेलनी पड़ती है, इसलिए इस बात पर हैरान नहीं होना चाहिए कि लड़कियां जंग नहीं अमन पसंद करती हैं।

हर उस मुखर लड़की के साथ यही होता है, जिसकी समाज से इतर कोई अपनी राय होती है। तसलीमा नसरीन के साथ भी यही हुआ। उन्हें अपना मुल्क छोड़ना पड़ गया। कुछ अरसा पहले पाकिस्तान में कंदील बलोच नाम की जानी-मानी मॉडल को उसके ही भाई ने गला दबा कर मार डाला। कंदील का कसूर यह था कि वह रिवायतों और मजहब के हिसाब से नहीं, अपनी मर्जी के 
हिसाब से चल रही थी और वैसा ही जीवन जीना चाहती थी । भाई को लगा कि इससे उसके परिवार की इज्ज़त मिट्टी में मिल रही है और उसी तथाकथित इज्ज़त को बचाने के लिए उसने बहन की हत्या कर दी।
ये तमाम घटनाएं अलग–अलग देश और संदर्भों की हैं लेकिन सब में एक समानता है कि स्त्री अपने तरह से जीना चाहती थी। समाज में घट रही घटनाओं और मुद्दों पर उसकी अपनी राय थी। चूंकि वह अलग सोचती थी इसलिए उसका बोलना किसी को अच्छा नहीं लगा। स्त्रियों के बोलते ही सबको लगता है कि समाज का संतुलन गड़बड़ाने लगा है।
उन्हें एक तयशुदा खांचे में देखने का आदी समाज घबराने लगता है। अब इस मुखर स्त्री को काबू कैसे किया जाए? तो उसके लिए तरीका यह है कि उसे चरित्रहीन या बुद्धिहीन साबित कर दिया जाए, जैसा कि गुरमेहर के केस में हुआ। एक केंद्रीय मंत्री तक ने कहा कि उसको बरगलाया गया है।
जिस उम्र में एक युवा कानून की नजर में परिपक्व माना जाता है और उसे वोट का अधिकार मिल जाता है, उस आयु को पार कर चुकी एक युवा लडकी में क्या इतनी समझ नहीं होती है कि वह किसी मुद्दे पर अलग तरह से सोच सके? गुरमेहर वही कहती है जो युद्ध के बारे में बड़े-बड़े राजनेताओं, लेखकों और चिंतकों ने कहा है। एक समय देश के प्रधानमंत्री रहे बीजेपी के वरिष्ठ नेता अटल बिहारी वाजपेयी ने भी ‘जंग न होने देंगे’ कविता लिखी थी। लेकिन गुरमेहर के खिलाफ खुन्नस इसलिए निकाली गई कि उसने एक खास ग्रुप से डरने से इनकार कर दिया था।
यही बात शायद इतनी खराब लग गई कि उसके विडियो की पुरानी स्लाइड निकाल कर उसे देशभक्ति के मुद्दे से जोड़ दिया गया। उसको सोशल मीडिया पर रेप की धमकी मिली। उसे निहायत भद्दी बातें कही गईं, गालियां दी गईं। आख़िरकार परेशान होकर उसने न केवल अपना अकाउंट डिऐक्टिवेट किया, बल्कि शहर ही छोड़ दिया। यानी देश की राजधानी तक में कोई महिला खुल कर अपनी बात कहने के बाद सुरक्षित नहीं रह सकती है। इसके पहले भी तमाम लड़कियों को सोशल मीडिया में बेबाक होकर अपनी राय रखने पर बहुत परेशान किया गया है।
एक और तरीका होता है लड़कियों की आज़ादी पर पाबंदी लगाने का। धर्म ग्रंथों का हवाला देकर उन्हें रोकने की कोशिश की जाती है। कुछ दिन पहले ईरान में नियमों को तोड़कर बेह्नाज़ शाहफई के साथ कुछ लड़कियों ने मोटर साइकिल रेस में हिस्सा लिया। उन लड़कियों के लिए कट्टर धार्मिक लोगों ने कहा कि यह काम धर्म के खिलाफ है।
कठघरे में स्त्री
सारी हिदायतें और नियम लड़कियों को समझाएं जाते हैं। निर्भया कांड के बाद भी कई लोगों ने देर रात लड़की के घूमने पर ही सवाल उठा दिया था। अभी महिला कल्याण और बाल विकास मंत्री मेनका गांधी ने कहा कि लड़कियों को हॉस्टल से शाम के वक्त बाहर नहीं निकलना चाहिए, हार्मोनल आउटबर्स्ट की वजह से समस्या हो सकती है। कुछ भी होने पर पहले लड़की को ही कठघरे में खड़ा करने का यह ‘सद्‌विचार’ न पहली बार आया है, न ही इसके आखिरी होने की कोई संभावना है।