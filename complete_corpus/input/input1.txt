भारत दिनोंदिन असमानता का अड्डा बनता जा रहा है। देश में अमीर और गरीब के बीच की खाई लगातार बढ़ती ही जा रही है। आज देश में 111 अरबपति हैं, यानी 2015 की तुलना में 14 ज्यादा। इसके लिए खुद को बधाई देने से पहले ठहरकर सोचने की जरूरत है। भारत आधिकारिक तौर पर दुनिया का दूसरा सबसे अधिक असमानता वाला मुल्क बन गया है। देश में एक फीसदी
लोगों के पास देश की कुल संपदा का 53 फीसदी है, जबकि पचास फीसदी लोगों के पास 5 फीसदी भी नहीं है। अगर इसे और व्यापक रूप में देखें तो सबसे धनी पांच फीसदी लोगों के पास देश की 68.6 पर्सेंट संपत्ति है, जबकि दस फीसदी का कब्जा 76.3 फीसदी संपदा पर है।
यह कोई स्थिर आंकड़ा नहीं है। सचाई यह है कि पिछले कुछ दशकों में भारत की एक फीसदी सुपर रिच आबादी की संपत्ति में लगातार इजाफा हुआ है। वर्ष 2000 में देश की कुल संपत्ति में इस वर्ग का हिस्सा 37 फीसदी था, जो वर्ष 2016 में 50 फीसदी हो गया। प्रबंधन और एक साधारण कर्मचारी के वेतन के बीच की खाई इतनी चौड़ी कभी नहीं थी, जितनी आज है। टॉप भारतीय 
आईटी कंपनियों के सीईओ का वेतन उनके एक आम कर्मचारी से 416 गुना ज्यादा है। जाहिर है, विकास का सारा लाभ अमीर वर्ग को ही मिला है। शिक्षा, स्वास्थ्य और सभी लोकसेवाओं का फायदा उन्होंने हड़प लिया, जिस कारण दूसरे वर्ग इनसे वंचित रहे। सरकार ने तमाम कदम इनके हित में ही उठाए हैं। जैसे केंद्र सरकार ने 2004 से 2015 के बीच 2.11 लाख करोड़ के 
बट्टाखाता ऋण माफ कर दिए। इसमें से 30 फीसदी लोन देश के प्रमुख 30 कारोबारी घरानों ने लिए थे। आज कर प्रणाली को बदलने की जरूरत है। वर्तमान सिस्टम तमाम गड़बड़ियों से भरा हुआ और अमीरों के पक्ष में है। हमारे देश में अब भी टैक्स देने वालों की संख्या बेहद कम है। प्रत्यक्ष और अप्रत्यक्ष करों का अनुपात 35 और 65 का है, जबकि ओईसीडी देशों में यह ठीक उल्टा 
है, यानी 65 और 35 का। देश में एक ऐसी कर व्यवस्था होनी चाहिए, जिसमें धनी तबका और कॉर्पोरेट कंपनियां ज्यादा टैक्स दें, ताकि संसाधनों का संतुलित बंटवारा हो सके। हमें उत्तराधिकार कर की संभावनाएं भी तलाशनी चाहिए, जिसने फ्रांस जैसे देश में एक संतुलित समाज बनाया।
इसके अलावा कृषि में निवेश बढ़ाने की जरूरत है। ग्रामीण क्षेत्रों में असमानता के कारण ही कर्ज को लेकर इतनी सारी समस्या है। आत्महत्या करने वाले किसानों के परिवार अधिक पैदावार और कीमतें बढ़ने की आशा में कर्ज लेते रहे हैं। साहूकारों से किसानों का पीछा छुड़ाने के लिए संस्थागत उपाय किए जाएं। ऐसी संस्थाएं हों जो उन्हें आसान शर्तों पर आसानी से कर्ज दे सके। और 
ऋण दिए जाने के बाद उसकी सही मॉनिटरिंग भी आवश्यक है। यह सुनिश्चित करना होगा कि किसान कर्ज का सही उपयोग करें और उसे समय पर चुका दें। कर्ज का तगादा करने के लिए कोई सिस्टम विकसित करना होगा।यह भी ध्यान रखना होगा कि कोई किसान अपनी क्षमता से ज्यादा कर्ज न ले। इसके लिए किसानों की संपत्ति के आधार पर उनकी एक सूची बनती रहे, जिसमें 
यह दर्ज हो कि किसने अब तक कितना कर्ज लिया। कर्ज देते समय यह सूची देखी जाए, ताकि पता लग सके कि वह इसे चुका पाएगा या नहीं। बिना इसकी पड़ताल किए ऋण देने का अर्थ होगा एक और किसान को आत्महत्या के लिए तैयार करना।
हमें छोटे शहरों में उद्यमिता विकसित करनी होगी, खासकर दलित-पिछड़े समुदायों के बीच। वे अब भी परंपरागत व्यवसायों में फंसे हुए हैं। उन्हें अन्य क्षेत्रों में लाने के लिए स्थानीय स्तर पर सहकारी संस्थाओं और स्थानीय कला को बढ़ावा देना होगा। हमें यह भी प्रयास करना होगा कि स्थानीय प्रशासन में हिस्सेदारी निभाने को इच्छुक पंजीकृत वोटरों को नियमित रूप से यह अवसर 
मिले। इससे उनमें जागरूकता बढ़ेगी। इसका एक लाभ यह होगा कि बजटीय आवंटन और कराधान के क्रम में स्थानीय अपेक्षाओं को ध्यान में रखा जा सकेगा। यह दुर्भाग्यपूर्ण है कि राज्यों के बजट को बहुत महत्व नहीं दिया जाता। उसकी कोई चर्चा ही नहीं होती। आश्चर्य है कि राज्य का मीडिया भी उसे तवज्जो नहीं देता। हालांकि इस स्थिति से उबरने के लिए कुछ प्रयोग देश में हुए 
हैं। जैसे ओडिशा में युवा एवं सामाजिक विकास केंद्र (सीवाईएसडी) ने वर्ष 2003 में राज्‍य के बजट में नागरिकों की ज्‍यादा सहभागिता हासिल करने का प्रयास किया। सीवाईएसडी की बजट पूर्व मंत्रणा की पहल से छह जनजातीय जिलों में जिला बजट निगरानी ग्रुप का गठन हुआ, जिसने जिले की मांगों का चार्टर तैयार किया और स्थानीय स्तर पर बजट को लेकर विचार-विमर्श किया ।
नागरिकों द्वारा राजनैतिक काम किए जाने से वे ज्‍यादा सहभागिता की ओर प्रेरित होंगे। असमानता का एक बड़ा कारण यह भी है कि प्रशासन ने जनता से संवाद बनाने की कोशिश नहीं के बराबर की है। अगर असमानता को हम वर्तमान स्तर पर भी रोक सकें तो 2019 तक 9 करोड़ लोगों को अत्यंत गरीबी की स्थिति से बाहर निकाल सकते हैं। उनका हिस्सा घटाकर 36 पर्सेंट तक ला 
सकें तो देश को भुखमरी मुक्त बना सकते हैं।

यही है रास्ता
असमानता दूर करनी है तो मजदूरी में बढ़ोतरी जरूरी है। ऐसा माहौल बने कि मजदूर सामूहिक रूप से मजदूरी तय कर सकें। महिलाओं को बराबर मजदूरी मिलनी चाहिए। उनके लिए काम का माहौल बेहतर बनाया जाए, वहां बच्चों की देखभाल की व्यवस्था हो। युवाओं को रोजगार देश के अजेंडा में सबसे ऊपर होना चाहिए। पिछले दशक में हमें रोजगारविहीन ग्रोथ देखने को मिली 
है, इसके बावजूद गांवों से शहरों की ओर पलायन बढा है। असमानता दूर किए बना विकास का कोई मतलब नहीं है।
